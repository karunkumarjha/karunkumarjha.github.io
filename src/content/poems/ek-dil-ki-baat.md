---
title: "एक दिल की बात"
date: 2016-04-21
---

एक दिल की बात बताता हूं
इतिहास का एक पन्ना दुहराता हूँ
जब ज़िन्दगी की हर घड़ी हसीन थी
न कोई गम, न आंखों में नमी थी

फिर आयी एक अंधेरी रात
बिगाड़ दी जिसने सारी बात
एक चिकित्सक के सपने को
मिल गयी गणित की सौगात

एक पल में बदला सारा जहां
समझ न पाया कैसे या कहाँ
इस सिक्के के दो चेहरों को
करता हूं अब मैं बयाँ

एक पिता का वो दुलार
इसकी ज़िन्दगी दूँ मैं सँवार
पल में हो ये निर्भर खुद पर
न लगे इसे ठोकर हज़ार

इस विचार को ब्रह्म समझकर
दिया उन्होंने ज़ोर भयंकर
न सोचा कि मैं क्या चाहूं
मोड़ दी मेरी राह गणित पर

आओ अब देखें एक चेहरा दूसरा
जिसकी मोड़ दी गयी थी राह
बचपन से जो उसका सपना
निकली उस सपने की आह

हर किसी के पास गया वो
आंखें भर भर की दरख्वास्त
कोई उसके संग न आया
किसी ने किया न उसे बर्दाश्त

वो बेचारा हर दिन रोया
सबसे उसने लगाई गुहार
हर चीख अनसुनी हो गई
सुनी गई न कोई पुकार

दौर आया फिर ऐसा एक
सिहर उठा उसका मन
देख जिन पन्नो से था उसको प्यार
अब करते थे वो बस वार

हर सुबह लगती, जैसे कोई भूल
पल दर पल चुभता वो शूल
जब भी पन्ने गणित के आते
उसके पलक नम हो जाते

हर लम्हा कहता खुद से एक बात
चाहे कितनी भी घनी हो रात
कल का सूरज होगा बेहतर
हीरा बनूँगा इस तपिश को सह कर

दिन महीनों में बदल गए
कहीं बर्फ जमे, कहीं पिघल गए
रोज़ गणित से मात खाता था
कभी रोता, कभी चिल्लाता था

हालात नही थे बदल रहे
धैर्य को उसके मसल रहे
दिन में सहता टूट टूट कर
रातें रोता फूट फूट कर

किसी से क्या करता वो बात
न कोई समझे उसके जज़्बात
गुफ़्तगू करता था खुद के साथ
कल बेहतर होगा, कहता दिन रात

फिर धीरे धीरे छंटा अंधेरा
आया एक खुशी का सवेरा
सारी मुश्किल वो जीत गया
गम का ये साया बीत गया

अब जाके मिली उसे सीख नई
जज़्बातें हालातों पर जीत गयी
ऊंचे से गिरा तो था ही वो
गिर के उड़ना भी सीख गया
