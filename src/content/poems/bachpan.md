---
title: "बचपन"
date: 2016-04-21
---

जज़बातों के धागे से मैं
अल्फ़ाज़ों की चादर बुनता हूँ
फिर बिना लबों पे लाये मैं
अपनी ही कहानी सुनता हूँ

वो बचपन जो कब का गुजरा
हर सपना जिसके साथ ही उजड़ा
होठों को हँसी, आँखों की मस्ती
थी ये अनमोल, फिर भी सस्ती

जब खेल कूद के माटी में
हम घर को आया करते थे
फिर पापा दफ्तर से आकर
सबको पढ़ाया करते थे

जब रोज़ रात को दादी नानी
सुनाती थीं राजाओं की कहानी
खुद को फिर हम राम समझकर
खोजा करते थे सीता रानी

जब रोज़ सुबह में उठकर हम
स्कूल को जाया करते थे
फिर वहां जमी उस महफ़िल में
चुटकुले सुनाया करते थे

अब तो गुजरा हर वो दिन
यादों में बस कर रह सा गया
याद करोगे नम आँखों से
मेरा बचपन कह सा गया।।
