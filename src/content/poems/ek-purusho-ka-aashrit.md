---
title: "एक पुरुषों पर आश्रित इस जग की"
date: 2016-04-21
---

एक पुरुषों पर आश्रित इस जग की
मैं एक अबूझ पहेली हूँ,
माँ हूँ कहीं पर, कहीं हूँ बेटी
कहीं बहन तो कहीं सहेली हूँ।

आओ सुनो तुम मेरी ज़ुबानी, मेरी ही ये दास्तां
मुझसे ही तुम आये हो, पहले हूँ मैं तुम्हारी माँ
महीनों तेरा बोझ उठाये, सहा है मैंने भीषण दर्द
अब मेरा ही घर छीन के मुझसे, कहते हो तुम खुदको मर्द?

कहीं छोटी तो कहीं बड़ी हूँ, जुड़ा है तुझसे मेरा मन
बचपन हमने साथ गुज़ारा, मैं हूँ तेरी बहन
हर पल तेरा भला मैं चाहूँ, पाहूँ राखी का बंधन
तू ही मेरी इज़्ज़त लूटे, बोल करूँ कैसे मैं सहन।

फिर आती मैं बेटी बनकर, लाती खुशियों की सौगात
खुशबू को जन्नत नसीब, उनके इंतकाल के बाद
प्यार के सारे काम हूँ करती, घंटे चौबीस और दिन सात
जन्म से पहले मौत न दो तुम, सुन लो ये मेरी फरियाद।

घर-बार छोड़ तेरे संग हूँ आती, देने जन्मों तक तेरा साथ
सती रूप में यम से लड़ी मैं, मौत भी खाई मुझसे मात।
मीत मेरा बनकर तू देख, गम कर दूंगी सारे चूर
दुनियां मेरी बांटूंगी तुझ संग, होंगी बलाएं तुझसे दूर।

नारी हूँ मैं इस जग की, कदम मिलाऊँ तेरे साथ
ये सृष्टि एक ज़हन की भांति, हम दोनों हैं इसके हाथ।
जान है हाज़िर तेरी खातिर, चाहे तो इकरार तू कर
मुझे ओहदा मेरा दे दे, अब तो न इंकार तू कर।

*- Karun*
