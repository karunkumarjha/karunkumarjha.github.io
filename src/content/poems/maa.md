---
title: "माँ"
date: 2016-04-21
---

अब तो दिल ने भी मुझको
आवाज़ लगाना छोड़ा है
इन पलकों के नीचे का रुख़
आँसु ने भी मोड़ा है

मेरे मन ने चीखों से भी
उम्मीदों ने मुँह फेरा है
खड़ा अकेला हतास सा हूँ
भीड़ में तन्हाई ने घेरा है

काश तू होती संग मेरे जो
तुझको मैं ये बता पाता
दिल के जज़बातों को मैं
संग तेरे बांटता जाता

दिन भर में बस एक बार माँ
आवाज़ जो तेरी सुन लेता मैं
गम के गहरे सागर में भी
खुशियों के मोती चुन लेता मैं

तू जो नहीं यहाँ संग मेरे
किससे कहूँ अपने हालात
मन में रख के थक सा गया हूँ
अपने होठों की हर बात

जो तुम मिलो तो तुम्हे बताऊ
ये सोच के रखा करता हूँ
पहले ये फिर ये मैं कहूँगा
मन में बातों को गढ़ता हूँ

मेरे मन का विस्वास हो तुम
धड़कन और हर साँस हो तुम
जो कभी न टूटने देगी मुझको
ऐसी मज़बूत सी आस हो तुम
