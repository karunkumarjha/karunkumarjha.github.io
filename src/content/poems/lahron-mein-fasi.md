---
title: "लहरों में फसी इस नैय्या को"
date: 2016-04-21
---

लहरों में फसी इस नैय्या को
जो बेड़ा पार लगाते हैं
मजधार की तीखी लहरों में
आगे बढ़ना हमें सिखाते हैं
कदम जो लड़खाते जब मेरे
हिम्मत तब जो बढ़ाते हैं
ख़ुदा की उस परछाईं को
हम शिक्षक कह के बुलाते हैं

छोटे से जब हम पढ़ने आते
पापा स्कूल छोड़ कर जाते
अकेले जब हम रो जाते हैं
तब वो मन बहलाते हैं
कभी कविताएं कभी कहानी
राजा रानी की सुनाते हैं
ख़ुदा की उस परछाईं को
हम शिक्षक कह के बुलाते हैं

आपने हमें हर मुश्किल को
हिम्मत से लड़ना सिखाया है
कठिन वक़्त में डटे रहो तुम
हमें आपसे ही तो आया है
जब भी घमंड हमें है छूता
जो हमें ज़मीन पर लाते हैं
ख़ुदा की उस परछाईं को
हम शिक्षक के के बुलाते हैं

आपने ही हमें क ख ग से
कॉलेज तक पहुंचाया है
तालाब की छोटी सी कश्ती को
समंदर का जहाज़ बनाया है
जिनसे सीखे हर लफ्ज़ को हम
सर आँखों पर यूँ बिठाते हैं
ख़ुदा की उस परछाईं को
हम शिक्षक कह के बुलाते हैं

हर करम हमारा आपसे है
ये जनम हमारा आपसे है
हर ऊंचाई जो हासिल की है
वो रहम हमारा आपसे है
हमारी हर उपलब्धि में
जो दिल से खुश हो जाते हैं
आप ही वो परछाईं हैं जिन्हें
हम शिक्षक कह के बुलाते हैं।
